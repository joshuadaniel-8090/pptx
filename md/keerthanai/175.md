
உமது சித்தம் ஆகிடவே வேணும்
பல்லவி
 ஐயா, உமது சித்தம் ஆகிடவே வேணும்,
அனுபல்லவி
மெய்யாய் எனது சித்தம் வெகுமோசமே காணும். – ஐயா
சரணங்கள்
1. ஆடுபோல் வழிதப்பி அவனவன் வழியொப்பிக்
 கேடடைந்தோர் பாவத்தைக் கிறிஸ்துமேல் சுமத்தினீர். – ஐயா
2. ஜீவனோ, மரணமோ, செல்வமோ, வறுமையோ,
 யாவிலெனை நிறுத்த தேவரீர் நினைக்கினும். – ஐயா
3. வசை, இசை,[1] பகை, நேசம், வாழ்வுயர் வதிமோசம்,
 பசி, நிருவாணம், நாசம், பாடு, நோயடைகினும் – ஐயா
4. என்னிஷ்டம் வாயாததால் எத்தனை துயர்கொண்டேன்,
 பொன்னடிக் கீழடங்கிப் புகழுமக்கென்று வாழ்வேன். – ஐயா
5. குயவன்கைக் களிமண்ணாய்க், குருவே உமக்கமைவேன்,
 நயமிது வென்றறிந்த ஞானமுள்ள பிதாவே! – ஐயா

