

கும்பிடுகிறேன் நான் கும்பிடுகிறேன் – எங்கள்

குருவேசுநாதர் பதங் கும்பிடுகிறேன்

சரணங்கள்

1. அம்புவி படைத்தவனைக் கும்பிடுகிறேன் – எனை

ஆண்டவனை, மீண்டவனைக் கும்பிடுகிறேன்

நம்புமடி யார்க்கருளைக் கும்பிடுகிறேன் – பவ

நாசனைக் க்ருபாசனைக் கும்பிடுகிறேன்

தம்பமெனக் கானவனைக் கும்பிடுகிறேன் – நித்திய

சருவ தயாபரனைக் கும்பிடுகிறேன்

உம்பர் தொழும் வஸ்துவையே கும்பிடுகிறேன் – தொனித்

தோசன்னா வோசன்னாவென்று கும்பிடுகிறேன் — கும்பிடு

2. ஒரு சருவேசுரனைக் கும்பிடுகிறேன் – ஒன்றும்

ஒப்பதில்லா மெய்ப்பொருளைக் கும்பிடுகிறேன்

திருவுருவானவனைக் கும்பிடுகிறேன் – தவிது

சிம்மாசனாதிபனைக் கும்பிடுகிறேன்

குருவென வந்தவனைக் கும்பிடுகிறேன் – யூதர்

குருகுல வேந்தனைக் கும்பிடுகிறேன்

அருமை ரட்சகனைக் கும்பிடுகிறேன் – என

தாத்துமாவின் நேசர்தனைக் கும்பிடுகிறேன் — கும்பிடு


