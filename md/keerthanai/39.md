

                  ஜகநாதா, குருபரநாதா, திரு
 அருள் நாதா, ஏசுபிரசாதா நாதா!
   
அனுபல்லவி

 திகழுறுந் தாதா, புகழுறும் பாதா,
 தீதறும் வேத போதா! — ஜகநாதா
             
சரணங்கள்
1. முற்காலம் ஆதிமைந்தர் மோசப் பிசாசு தந்திர
 மொய் கொண்டு கனியுண்ட பழியாலோ?
 நற்காலம் நீ தெரிந்து, நவின்ற வண்ணம் பரிந்து,
 நரதேவனாக வந்தாய் மொழியாலோ? — ஜகநாதா
 2. எளிய கோலம் தரித்தே இங் கவதிரித்தாலும்,
 இமையோர் வந்திறைஞ்சிடத் தெரிந்தாயே,
 ஒளி செய்யும் பணிமுடி உயர் மன்னர் தொழும்படி
 உடு வழி காட்டிடப் புரிந்தாயே — ஜகநாதா
 3. அருந் தவன் கையில் தங்கி, அன்பின்பக் கடல் பொங்கி,
 ஆலயத்தில் துதிக்க களித்தாயே,
 வரும் தவ மதியால் முன் மற மன்னன் தேடிட, உன்
 மலர் முகங் காட்டாமல் ஒளித்தாயே — ஜகநாதா
 4. மக்கள் உளக் களங்கம் மாசற்றொளி விளங்க,
 மதுரபரசங்கம் யார்க்கும் உரைத்தாயே;
 சிக் கடர் துன் மனத்தைத் திருத்தி, அறத்தின் வித்தை
 திருத் தயை கூர்ந் தெவர்க்கும் விதைத்தாயே — ஜகநாதா
 5. தனையர் வல் நோயைக்கண்ட தாயார் மருந்துட் கொண்ட
 தகைமை எனப் பேரன்பு கூர்ந்தாயே;
 வினையர் வெம் பாவக் கேடு விலக அரிய பாடு
 மேவி அனுபவிக்க நேர்ந்தாயே — ஜகநாதா
 6. அமரர் முற்றும் அறியார், அடிகள் சற்றும் அறியார்,
 ஆர் உன் திறல் அறிவார், கர்த்தாவே?
 எமது பவம் பொறுத்தே, இரக்கம் எம்மேல் உகுத்தே,
 எமைப் புரந்தாளும், மானப் பர்த்தாவே — ஜகநாதா


